---
layout: default
title: 2026-01-17
---

Aklıma gelen pek bir şey yok. Yine de yazmaya çalışacağım. Belki süreç içinde düşünmeye değer bi konu bulurum, bulamazsam da, bu yazı kayda değer bir çaba olarak kalır.

Sorgulamadığım ve en azından bir keresinde, gerçekleştirdiğim sırada kısa bir anlığına bile olsa yabancılaşmadığım bir eylem var mı acaba diye düşünüyorum. Belki iddialı olacak ama, bu yazma eylemi, çabası, sanıyorum bu kapsama dahil edilebilir. 

Bizatihi -bu kelime de bir anda nasıl aklıma geldi bilmem- yalnızca benimle ilgili olan bu eylem, bazı nadir durumlar dışında da yine yalnızca benimle ilgili olarak kalıyor. Böylesi kimseyi ilgilendirmeyen, garip bir şekilde neredeyse harici tüm etkilerden korunmuş bir formda olan bir eylemde, ben nasıl oluyor da -bana kalırsa eylemin kendisi yabancılaşmaya oldukça müsait- bunun manasını pek de düşünmüyorum bilmem.

Özünde, aklımdakileri becerebildiğim kadarıyla ve serbest bir formda, kağıda dökmeye çalışıyorum. Kendimle konuşuyorum aslında. Bunu kendi sesimle yapmaya kalksam, belki garip olacağı ve ister istemez dışarıyla etkileşime açık hale geleceği için -duyulabilirim- ayrıca, kaydetmesi ve geri tüketmesi de zor olacağı için, buna mecbur kalmış olabilirim. 

Garip ama belki de insanın kendisiyle konuşmaya duyduğu ihtiyaç, "bizatihi" anlamlıdır. Görülmeye, duyulmaya, fark edilmeye, insan olarak, zaten ihtiyaç duyuyoruz. Benlikten çıkıp, kendimizi gözlemlemeye de bir o kadar -belki de daha çok- ihtiyaç duyuyor olabiliriz. Çünkü yazma esnasında, özne her ne kadar kendim olsam da, bunun üretimi sırasında, kendimi dışarıda bir yerde konumlamak zorundayım. Etken olduğum kadar edilgenim de. Öte yandan, etken tarafım, farklı bir kişilik gösterebilir. Kendini, durumları analiz ederken, tarafsız olmalı mesela. Bu bir öneriden ziyade, bir zorunluluk. E o halde, yazının öznesi ben olsam bile, yazarken bir başka ben'im aslında.

Buradan ne çıkar bilmem ama, yine bir benlikten kopma, kendini uzaktan seyretme, ve özetle kısa bir anlığına bile olsa, yok olmaya ihtiyaç olarak görüyorum. Öyleyse, insan kendine bakmaya, kendini görmeye ve yok olmaya ihtiyaç duyar diye bitiriyorum.